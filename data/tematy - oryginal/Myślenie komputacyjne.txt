Myślenie komputacyjne.
Informatyka dla wszystkich uczniów
Dyskusja nad kształtem edukacji informatycznej w szkołach jest prowadzona na ogół
na dwóch biegunach – wydzielonym zajęciom informatycznym obok komputerów na innych
przedmiotach jest przeciwstawiane wykorzystanie komputerów głównie zintegrowanych
z innymi przedmiotami. W ostatnich latach w wielu krajach, w odpowiedzi na malejące
zainteresowanie uczniów karierami w dziedzinach informatycznych i technicznych, powraca
do łask przedmiot informatyka, który w naszym kraju nigdy nie został usunięty ze szkół.
W tym opracowaniu, na tle rozwoju kształcenia informatycznego w polskich szkołach,
jest zaprezentowane myślenie komputacyjne, jako metoda rozwoju kompetencji
informatycznych wszystkich uczniów.
Początki edukacji informatycznej
Pierwsze regularne zajęcia z informatyki w polskiej szkole miały miejsce w połowie
lat 60. XX wieku – był to przedmiot programowanie i obsługa maszyn cyfrowych,
prowadzony w III LO we Wrocławiu. Uczniowie pisali programy w zeszytach, a później
uruchamiali je na komputerze Elliott 803 w Katedrze Metod Numerycznych Uniwersytetu
Wrocławskiego. Programy służyły do wykonywania obliczeń matematycznych. Przez niemal
dwadzieścia następnych lat wykorzystanie komputerów w edukacji niewiele się zmieniło,
jedynie przybywało dużych maszyn w różnych ośrodkach, które chętnie udostępniały
je młodzieży ze szkół.
Czasy elementów informatyki
Z pojawieniem się mikrokomputerów (IBM PC, ZX Spectrum, Elwro 800 Junior)
w połowie lat 80. XX wieku stało się dopiero możliwe rzeczywiste upowszechnianie edukacji
informatycznej, która na początku ery mikrokomputerowej nadal w dużym stopniu
ograniczała się do wydzielonych zajęć informatycznych – początkowo był to przedmiot
elementy informatyki. Pierwszy program nauczania tego przedmiotu dla liceów powstał
w 1985 roku (PTI), a w 1990 roku został zatwierdzony program elementów informatyki dla ostatnich klas szkoły podstawowej. Na początku lat 90. XX wieku, zespół z Instytutu Informatyki Uniwersytetu Wrocławskiego kierowany przez autora przedstawił modułowy program nauczania elementów informatyki, który mógł być dostosowany do różnych warunków nauczania. Inny zespół kierowany przez autora opublikował pierwszy podręcznik do elementów informatyki, uzupełniony w 1997 roku przewodnikiem dla nauczycieli. Podręcznik był bardzo uniwersalny, gdyż mało zależał od konkretnego oprogramowania – miał aż 9 wydań i do dzisiaj można go spotkać na niektórych zajęciach. Poza budową komputerów, opisem systemu operacyjnego i programowaniem w języku Pascal (do dzisiaj uczonym w szkołach), znalazły się w nim rozdziały omawiające edytor tekstów i arkusz kalkulacyjny.
Początki regresu nauczania informatyki
Wydzielone zajęcia informatyczne w polskich szkołach były bardzo poważnie
traktowane w kolejnych reformach systemu oświaty od drugiej połowy lat 90. XX wieku
i nigdy pod żadnym naciskiem nie pozwoliliśmy1 usunąć ze szkół przedmiotu informatyka,
chociaż taki przykład płynął zza Atlantyku, gdzie od lat 90. XX wieku komputery w szkołach
były wykorzystywane głównie do kształcenia umiejętności z zakresu technologii
informacyjno-komunikacyjnej. Obecnie w Stanach Zjednoczonych przywraca się kształcenie
w zakresie informatyki, co ma powstrzymać spadek zainteresowania uczniów karierami
informatycznymi, wynoszący w ostatnich latach aż 50% (podobnie jest w Wielkiej Brytanii).
Powody zapaści
Z jednej strony wiele osób, w tym nauczyciele i rodzice, a także niektórzy naukowcy,
nie uważa informatyki za niezależną dziedzinę nauki, a zatem także, za szkolny przedmiot.
Duzo osób myli i utożsamia informatykę z technologią informacyjno-komunikacyjną
i sprowadza edukację informatyczną do udostępniania uczniom i nauczycielom komputerów
i Internetu w szkole i w domu. Nie odróżniają oni stosowania komputerów i sieci Internet
od studiowania podstaw informatyki.
Z drugiej zaś strony, jest wiele powodów zmniejszonego zainteresowania samych
uczniów informatyką, jako dziedziną kształcenia i przyszłą karierą zawodową. Na początku
informatyka była kojarzona z programowaniem komputerów. Na przełomie XX i XXI wieku
główny nacisk w szkołach zmienił się diametralnie – kształcono z zakresu korzystania
z aplikacji biurowych i Internetu. Obecnie wielu przyszłych studentów zdobywa pierwsze
doświadczenia informatyczne przed wstąpieniem na uczelnię. Co więcej, dostępne
oprogramowanie umożliwia tworzenie nawet bardzo złożonych aplikacji komputerowych bez
wcześniejszego zaznajomienia się z: logiką, metodami programowania, matematyką
dyskretną, które należą do kanonu kształcenia informatycznego. W rezultacie, absolwenci
szkół średnich nieźle radzą sobie z wykorzystaniem komputerów do zabawy, poszukiwań
w sieci i do komunikowania się, ale znikoma jest ich wiedza na temat informatyki jako
dyscypliny oraz o tym, jak funkcjonuje komputer i sieć komputerowa. Dorastając, mają oni
na tyle dość styczności z technologią informatyczną, że nie interesuje ich rozwijanie swoich
umiejętności w tym zakresie na poziomie uczelni, a w konsekwencji – kreowanie nowej
kultury i nowej technologii. Potrzebny jest więc sposób, jak umotywować uczniów, aby
zainteresowali się tym, co dzieje się poza ekranem komputera, jak zbudowany jest
komputer i sieć oraz jak działa oprogramowanie, a w dalszej perspektywie, aby tworzyli
własne rozwiązania informatyczne.
Chcąc zmienić tę sytuację, zajęcia informatyczne w szkołach powinny
przygotowywać uczniów do dalszego kształcenia się w kierunkach związanych 
z informatyką, zamiast utwierdzać ich w przekonaniu, że ich wiedza i umiejętności w tym
zakresie są wystarczające. Czasem uczniowie są niezadowoleni i zniechęceni sposobem
prowadzenia w szkole zajęć informatycznych.
Wydzielone zajęcia informatyczne w szkołach
Wydzielone zajęcia informatyczne w podstawie programowej zatwierdzonej pod
koniec 2008 roku dotyczą wszystkich uczniów i obejmują:
zajęcia komputerowe w szkole podstawowej (klasy 1-3 – zajęcia zintegrowane, klasy
4-6 – 3 godz. w cyklu kształcenia);
informatykę w gimnazjum (2 godz. w cyklu kształcenia);
informatykę w szkołach ponadgimnazjalnych – w zakresie podstawowym (1 godz.
w pierwszej klasie) i w zakresie rozszerzonym do wyboru (6 godz. w ciągu dwóch lat).
Zajęcia komputerowe obejmują alfabetyzację komputerową i przygotowują
do biegłości komputerowej (patrz wyjaśnienie tych terminów poniżej), tak ważnej ze względu
na szybkie zmiany w technologii. Z kolei Informatyka, nawet już w gimnazjum, ma na celu
wprowadzenie do informatyki i wykształcenie umiejętności metodycznego rozwiązywania
problemów z pomocą komputera.
Uczniowie mogą również wybrać informatykę jako przedmiot maturalny, który jest
uważany za dość trudny. Jednak w ostatnich latach obserwujemy coraz lepsze wyniki
maturalne z informatyki, jak i wzrost liczby uczniów przystępujących do tego egzaminu.
Cel zajęć informatycznych
Kształcenie na wydzielonych przedmiotach informatycznych było początkowo (lata
80. i 90. XX wieku) skupione na prostej alfabetyzacji komputerowej, czyli podstawach
posługiwania się komputerem i siecią. Na przełomie XX/XXI wieku alfabetyzacja została
poszerzona do biegłości komputerowej, przygotowującej również na zmiany w technologii,
by np. nie uczyć o kolejnych wersjach pakietu Office. Dużym wyzwaniem, czekającym
szkoły od 2012 roku, czyli od wejścia reformy do szkół ponadgimnazjalnych, jest oparcie
kształcenia informatycznego wszystkich uczniów na idei tzw. myślenia komputacyjnego,
czyli metody rozwiązywania problemów z różnych dziedzin z pomocą komputerów2
.
Podobnie jak maszyny drukarskie przyczyniły się do upowszechnienia kompetencji
w zakresie 3R (reading, writing, arithmethic), tak dzisiaj komputery i informatyka
przyczyniają się do upowszechniania myślenia komputacyjnego, związanego
z posługiwaniem się komputerem.
Cechy myślenia komputacyjnego
Myślenie komputacyjne, towarzyszące procesom rozwiązywania problemów
za pomocą komputerów, można scharakteryzować następującymi cechami:
problem jest formułowany w postaci umożliwiającej posłużenie się w jego rozwiązaniu
komputerem lub innymi urządzeniami;
problem polega na logicznej organizacji danych i ich analizie, czemu mogą służyć m.in.
modele danych i symulacje modeli; 
rozwiązanie problemu można otrzymać w wyniku zastosowania podejścia
algorytmicznego, ma więc postać ciągu kroków;
projektowanie, analiza i komputerowa implementacja (realizacja) możliwych rozwiązań
prowadzi do otrzymania najbardziej efektywnego rozwiązania i wykorzystania
możliwości i zasobów komputera;
nabyte doświadczenie przy rozwiązywaniu jednego problemu może zostać
wykorzystane przy rozwiązywaniu innych sytuacji problemowych.
Przestrzeganie tych etapów posługiwania się komputerem w różnych sytuacjach
problemowych ma zapewnić, by rozwiązania problemów czy realizacje projektów były:
w dobrym stylu i czytelne dla wszystkich tych, którzy interesują się dziedziną, do której
należy rozwiązywany problem lub wykonywany projekt;
poprawne, czyli zgodne z przyjętymi w trakcie rozwiązywania założeniami
i wymaganiami;
efektywne, czyli bez potrzeby nie nadużywały zasobów komputera, czasu działania,
pamięci, oprogramowania, zasobów informacyjnych.
Autor wraz ze swoim zespołem przygotowuje podręcznik do informatyki dla szkół
średnich, przewidziany na zajęcia informatyczne z wszystkimi uczniami. W podręczniku,
materiał nauczania jest realizowany wyłącznie metodą projektów indywidualnych
i zespołowych, a podejście informatyczne bazuje na idei myślenia komputacyjnego.
Trudności
Wiele czynników powoduje, że przed rozwojem edukacji informatycznej w szkołach
piętrzy się wiele trudności, często obiektywnych. Wymieńmy najpoważniejsze z nich:
1. Brak nauczycieli odpowiednio przygotowanych do realizacji zajęć informatycznych.
Większość nauczycieli wydzielonych przedmiotów informatycznych ma przygotowanie
informatyczne wyniesione ze studiów podyplomowych, trwających 360 godzin. Niewielu
absolwentów kierunków informatycznych podejmuje pracę w szkołach.
2. Kształcenie informatyczne w szkołach nie nadąża za zmianami w zakresie i metodologii
kształcenia informatycznego. Na ogół sprowadza się ono do alfabetyzacji
komputerowej, nauczyciele informatyki rzadko posługują się metodologią
rozwiązywania problemów z pomocą komputerów. Do rzadkości należy realizacja
algorytmiki w ramach przedmiotu informatyka w gimnazjum.
3. Kształcenie informatyczne z rzadka odwołuje się do rzeczywistych zastosowań,
z którymi uczniowie spotykają się na co dzień, na przykład w zakresie wykorzystania
komputerów i Internetu w innych przedmiotach.
4. Obserwuje się wśród uczniów regres zainteresowania informatyką (o powodach piszę
powyżej) oraz kształceniem na kierunkach ścisłych i technicznych.
5. Większość nauczycieli przedmiotów informatycznych nie jest odpowiednio
przygotowanych do pracy z uczniami uzdolnionymi.
6. Niewielka jest oferta dodatkowych, pozalekcyjnych zajęć informatycznych w szkołach,
a także oferta zajęć pozaszkolnych, oferowanych przez nauczycieli ze szkół. 
5
Poprawa sytuacji
Świadomość, że maleje zainteresowanie uczniów studiowaniem na kierunkach
technicznych, ścisłych, i przyrodniczych, w tym również na informatyce, powoduje
podejmowanie różnych działań zaradczych.
U nas w kraju, inicjatywy tego typu można podzielić na dwie grupy, w obu
przypadkach są wspierane przez fundusze UE. Z jednej strony, MNiSzW wspiera kierunki
deficytowe, które z kolei oferują studentom dość wysokie stypendia (ok. 1000 zł).
Z drugiej strony MEN i organy samorządowe prowadzą projekty, których celem – pod
hasłem: „Człowiek – najlepsza inwestycja” – jest wspieranie rozwoju wiedzy i umiejętności
w dziedzinach deficytowych.
Jednym z takich projektów jest Informatyka+ (http://www.informatykaplus.edu.pl/)3
– projekt prowadzony przez Warszawską Wyższą Szkołę Informatyki (WWSI), w którym
w latach 2009-2012 weźmie udział ponad 15 tys. uczniów ze szkół ponadgimnazjalnych
z pięciu województw. Celem tego Projektu jest podwyższenie kluczowych kompetencji
uczniów szkół ponadgimnazjalnych z zakresu informatyki i jej zastosowań, niezbędnych do dalszego kształcenia się na kierunkach informatycznych i technicznych lub podjęcia
zatrudnienia oraz stworzenie uczniom zdolnym innowacyjnych możliwości rozwijania
zainteresowań w tym zakresie. Program ten jest formą kształcenia pozalekcyjnego. Jako jego koordynator merytoryczny i wykładowca chciałbym potwierdzić olbrzymią celowość i słuszność założeń tego Projektu. Edukacja informatyczna w szkołach wymaga
profesjonalnego wsparcia nauczycieli akademickich, którzy w ten sposób przyczyniają się do poszerzenia wiedzy i umiejętności informatycznych uczniów oraz lepszego
przygotowania do podejmowania przez nich dalszej nauki i kariery w kierunkach
informatycznych, a generalnie – technicznych. 